---
title: Code Geass-Lelouch of the Rebellion
author: Rafid Zoldyck
date: 2023-10-29
tags: ["post", "featured"]
image: /assets/blog/code-geass.jpg
imageAlt: This is Code Geass
description: পৃথিবীর এই মুহূর্তে এক বিশৃঙ্খল অবস্থাতে আছে। চারিদিকে যুদ্ধ, অন্যায়, অনাচার, বৈষম্য। এসব দেখে অনেকেই হয়তো আমার মত দিনের বেলা স্বপ্ন দেখেন যে পুরো পৃথিবীটা দখল করে শান্তি প্রতিষ্ঠা করার। কিন্তু কিভাবে করবো ভাবতে গেলে আর মাথা কাজ করেনা
---
পৃথিবীর এই মুহূর্তে এক বিশৃঙ্খল অবস্থাতে আছে। চারিদিকে যুদ্ধ, অন্যায়, অনাচার, বৈষম্য। এসব দেখে অনেকেই হয়তো আমার মত দিনের বেলা স্বপ্ন দেখেন যে পুরো পৃথিবীটা দখল করে শান্তি প্রতিষ্ঠা করার। কিন্তু কিভাবে করবো ভাবতে গেলে আর মাথা কাজ করেনা। ফলশ্রুতিতে দিবাস্বপ্ন দিবাস্বপ্নই থেকে যায়। এই রিভিউয়ে ২০০৬ সালে মুক্তি পাওয়া একটি আনিমে, কোড গিয়াস, নিয়ে কথা বলবো যার উচ্চবিদ্যালয়ে পড়ুয়া যুবক প্রধান চরিত্রের কিছুটা এমন লক্ষ্য নিয়েই কল্পকাহিনীটি শুরু হয়।

Anime name: Code Geass: Lelouch of the Rebellion

Romaji: Code Geass: Hangyaku no Lelouch

Genres: Action, Drama, Sci-Fi

Theme: Mecha, Military, School, Super Power

Original Creator: Ichirou Ookouchi

Director: Gorou Taniguchi

Source: Original Anime

Studio: Sunrise

Age rating: 18+

Number of episodes: 50 (Season 1+2)

MyAnimeList rating: 8.7/10 (S1) & 8.91/10 (S2)

Personal rating: 10/10

কাহিনী:

২০১০ সালে গ্রেট ব্রিটেন জাপানের উপর আধিপত্য স্থাপন করে নেয়। এমনকি জাপান তার নাম হারিয়ে কেবল একটি তুচ্ছ সংখ্যা “Area 11”- এ পরিণত হয়। ব্রিটিশদের ভয়ংকর শক্তিশালী এবং অপ্রতিরোধ্য দানবাকৃতির মানুষ চালিত মেকা/রোবট, নাইটমেয়ার (Knightmare), শত্রুপক্ষকে অতিসহজেই পরাজিত করতে সক্ষম। জাপানও তাদের শক্তির মোকাবিলা করতে ব্যার্থ হয়। জাপানে তখন জাপানি এবং ব্রিটিশ উভয়ই বাস করত। জাপানের মানুষদের “Elevens” বলে ডাকা হতো। তবে কিছু জাপানিদের ব্রিটিশের মর্যাদা দেওয়া হয়েছিল, তাদের “Honorary Britannian” বলা হতো। ব্রিটিশদের তুলনায় জাপানিরা কোনো সুযোগ সুবিধা পায়না। তুচ্ছভাবে জীবন যাপন করে তারা। জাপানিদের ওপর তারা অনেক অত্যাচার চালায়। ব্রিটেনের বিরুদ্ধে উল্লেখযোগ্য কিছু প্রতিরোধ দেখালে তাদের জঙ্গি/সন্ত্রাসী বলে নিন্দা জানায় এবং যারা বিদ্রোহ করেছে তাদের খুঁজে বের করার চেষ্টা না করে সাধারণ জনগণের ওপর নির্বিচারে গুলি করত। পরিস্থিতি তখন অনেকটা এমন ছিল।
কোড গিয়াস আনিমের প্রধান চরিত্র লেলুচ (Lelouch) একজন এরিয়া ১১ এর সাধারণ হাই স্কুলের ছাত্র যে অ্যাশফর্ড অ্যাকাডেমিতে পড়ে। কিন্তু সে আসলে ব্রিটিশ রাজবংশের যুবরাজ, সিংহাসনের সপ্তদশ উত্তরাধিকারী। তার মায়ের মৃত্যু এবং ছোটবোনের অন্ধ আর পঙ্গু হওয়ার জন্য তার মধ্যে ব্রিটিশ সম্রাট, পরিবার এবং ব্রিটানিয়া সম্রাজ্যের উপর ঘৃনা জন্মায় এবং সে ওয়াদা করে যে সে তাদের ধ্বংস করবে। তার ধারণা ছিল এটা করতে তার দীর্ঘ সময় লাগবে। কিন্তু একদিন দুর্ঘটনা বসত ব্রিটানিয়া এবং এরিয়া 11 এর বিদ্রোহীদের ক্রসফায়ারের কবলে পড়ে যায়। তখন সে এক রহস্যময়ী মেয়ে C.C. এর সম্মুখীন হয় যে তাকে গিয়াস (Geass) নামক এক অতিপ্রাকৃতিক ক্ষমতা দেয়, যা ব্যবহারে যে কাউকে সে তার আদেশ মানতে বাধ্য করতে পারে। তবে এই ক্ষমতার অনেক বড় সীমাবদ্ধতা আছে এবং ঝুঁকি আছে যা আপনি আনিমে দেখলে জানতে পারবেন। এই ক্ষমতার সাহায্যে সে “জিরো” নামের ছদ্মবেশে ব্রিটানিয়ার বিরুদ্ধে তার যুদ্ধ শুরু করে। সে একটা সংঘ প্রতিষ্ঠা করে যার নাম “Black Knight”। লেলুচের ছোটবেলার বন্ধু আর বেস্ট ফ্রেন্ড সুজাকু (Suzaku)। তারা একে অপরের বিরুদ্ধে যুদ্ধ করে কিন্তু জানেও না যে তারা নিজেদের বিরুদ্ধে যুদ্ধ করছে। বিষয়টা যেমন অনেক রোমাঞ্চকর তেমনি অনেক লোমহর্ষক। লেলুচ তার ছোটবোন নানালিকে কথা দেয় যে,“যখন তুমি আবারও দেখতে পাবে, আমি নিশ্চিত তখন পৃথিবীটা একটা সুন্দর জায়গায় পরিণত হবে।” সে জিরো হিসেবে যুদ্ধ-বিগ্রহহীন এবং শান্তিপূর্ণ এক পৃথিবী তৈরির লক্ষে তার যাত্রা শুরু করে। পরবর্তীতে প্রতিপক্ষ চরিত্রগুলো আসে এবং গিয়াসের বিষয়ে বেশ কিছু দেখানো হয়। আনিমের প্রত্যেকটা পর্বয় অনেক উত্তেজনাপূর্ণ যে একটা দেখলে পরেরটা দেখার জন্য কৌতূহলী হয়ে উঠে। ১ম সিজনের শেষে অনেক বড় একটা টুইস্ট দেওয়া হয়। এইটার পর ২য় সিজন না দেখে থাকা যায়না।

এইটার প্লট আহামরি ব্যাতিক্রম এমন না। তবে অনেকগুলো জনরার মিশ্রণ এটাকে বাকিগুলোর থেকে আলাদা করে। মেকা না হলেও পারতো কিন্তু তাও বানিয়েছে। ড্রামার উপরেও নজর দেওয়া হয়েছে। টুকটাক কমেডি আর রোমান্সের ছোঁয়াও আছে। মেকা আর কল্পবিজ্ঞান অনেক সুন্দর ভাবে সাজানো হয়েছে। অনেক ভালো একটা সংমিশ্রণ।

ওয়াচ অর্ডার:

প্রথমে সিজন ১ তারপর সিজন ২, দুটি সিজনই ২৫ পর্বের। মোট ৫০টি পর্ব। এর মধ্যেই কাহিনীর শুরু আর শেষ। মুভিগুলো অতিরিক্ত, তাই মাঝখান থেকে মুভি দেখার প্রয়োজন নাই।

আনিমের ব্যাকগ্রাউন্ড:

আনিমের অরিজিনাল ক্রিয়েটর আর স্ক্রিপ্ট রাইটার হলেন Ichirou Ookouchi এবং ডাইরেক্টর Gorou Taniguchi. আনিমের ক্যারেকটার ডিজাইন করেন নারী শিল্পীদের গ্রুপ CLAMP. আনিমেটির সিজন ১ "The Best Anime TV Series", "The Best TV Animation" এবং "The Most Popular Anime" অ্যাওয়ার্ড পায় ২০০৬ ও ৭ সালে। সিজন ২ "The Best TV Animation" এবং "The Most Popular Anime" অ্যাওয়ার্ড পায় ২০০৮ সালে।

চরিত্র:

কোড গিয়াসের চরিত্রগুলো অনেক বৈচিত্র্যময়। কিছু কিছু চরিত্র সাদাসিধা আবার কিছু চরিত্র অনেক জটিল। কিছু চরিত্র নিজের অনুভূতিকে অগ্রাধিকার দেয় আর কিছু নিজের বিবেককে, কেউ বা দুটোকেই অগ্রাধিকার দেয়। এতে চরিত্রগুলোকে জীবন্ত আর বাস্তবসম্মত মনে হয়। তাই অনেক সময় তারা রিলেটেবল হয়ে উঠে। তাছাড়া আনিমে মাত্র ৫০ পর্বের হলেও চরিত্র কম না। আর চরিত্রগুলোর বিভিন্ন কাজ প্লটের উপর প্রভাব ফেলে। ছোট আনিমে হিসেবে ওয়ার্ল্ড বিল্ডিং চমৎকার।

লেলুচ ভি ব্রিটানিয়া: লেলুচ গল্পের প্রধান চরিত্র। ব্যাতিক্রমধর্মী দৃষ্টিকোণ আর বুদ্ধিমত্তার কারণে সে অনেকেরই পছন্দের চরিত্র। সে অনেক সূক্ষ্মভাবে সিদ্ধান্ত গ্রহণ করে এবং শত্রু যতই শক্তিশালী হোক না কেন সে তাদেরকে তার বুদ্ধি দিয়ে হারিয়ে দিতে পারে। সে নিজের বিবেককে অগ্রাধিকার দেওয়ার সাথে নিজের অনুভূতিকেও অনেক সময় গুরুত্ব দেয়। প্রায় নিখুঁত একটা চরিত্র হওয়ার পরও তার কিছু ভুলের কারণে কাহিনীতে অনেক বড় প্রভাব পড়ে। এতে একটা বিষয় স্পষ্ট হয়ে যায় যে দিন শেষে সেও একজন মানুষ। আর এর কারণেই কিংবদন্তি এক চরিত্র হওয়ার পরও তার সাথে আমরা নিজেদের মিল খুঁজে পেতে পারি। লেলুচ এখন পর্যন্ত MyAnimeList - এর সবচেয়ে পছন্দের চরিত্রের তালিকায় শীর্ষে আছে। অনেকের মতে এইটা ইতিহাসের সর্বশ্রেষ্ঠ চরিত্র। তবে এতে দ্বিমত থাকলেও লেলুচ যে সর্বশ্রেষ্ঠ চরিত্রগুলোর একটি এইটা অনস্বীকার্য।
সুজাকু কুরুরুগি: গল্পের মূল চরিত্রের একটা। অনেক জটিল একটা চরিত্র। সেও রাজনৈতিকভাবে অনেক গুরুত্বপূর্ণ একজন ব্যাক্তি। সে ছোটবেলা থেকেই লেলুচের বন্ধু। সুজাকু অনেকটা অনুভূতিপ্রবণ। সে ল্যান্সেলট এর পাইলট এবং অনেক পারদর্শী যোদ্ধা। সুজাকু আর লেলুচ যখন একত্রে হয় তখন তারা বলতে গেলে এক অপ্রতিরোধ্য ডুও তৈরি করে।
C.C.: এ হচ্ছে রসসময়ী সেই মেয়ে যে লেলুচকে গিয়াসের ক্ষমতা দিয়েছিল। C.C. মূল চরিত্রদের একটি। তার পুরো নাম আনিমেতে জানানো হয়নি কখনো। তাকে পিৎজা গার্ল বলা হয়। কারণ সে অনেক পিৎজা পছন্দ করে। সে অনেক গুরুত্বপূর্ণ একটা চরিত্র এবং অতীতের অনেক কিছু জানে আর গিয়াস সম্পর্কিত জটিলতা নিয়ে লেলুচকে সাহায্য করে। তাছাড়া অনেক যুদ্ধেও লেলুচকে সে সহায়তা করেছে। C.C. অনেকেরই পছন্দের ওয়াইফু।

কালেন: কালেন আরেকটা মূল চরিত্র। মেয়েটা মূলত গুরেন এর পাইলট। অনেক দক্ষ যোদ্ধা। ব্ল্যাক নাইটের সদস্য এবং লেলুচের মতোই একজন বিদ্রোহী। লেলুচের সাথে অনে যুদ্ধ করেছে সে। মেয়ে হলেও ব্ল্যাক নাইটের সবথেকে শক্তিশালী যোদ্ধা সে। সুজাকুর বিরুদ্ধে যুদ্ধে সেই একমাত্র যে ভালোভাবে মোকাবিলা করতে পারে।
নানালি ভি ব্রিটানিয়া: নানালি লেলুচের বোন। সে হচ্ছে একজন ব্রিটিশ রাজকন্যা। লেলুচ তাকে অনেক ভালোবাসে। বোনের জন্য অনেক ঝুঁকি নেই এমনকি জীবন দিতেও প্রস্তুত। যেই আক্রমণের কারণে লেলুচের মা মারা যায় তার কারণেই নানালি পঙ্গু হয়ে যায় আর তার পর থেকে সে আর দেখতেও পায়না। সে লেলুচের সাথেই থাকে।
লয়িড: মূলত সে একজন পাগলা বিজ্ঞানী। নাইটমেয়ার ল্যান্সেলটের আবিষ্কারক। অনেক মজার একটা চরিত্র।

কর্নেলিয়া লি ব্রিটানিয়া: কোড গিয়াসের প্রতিপক্ষ চরিত্রগুলোর একটা। সেও একজন ব্রিটিশ রাজকন্যা। তাকে “Witch of Britannia” বলে। সে অনেক শক্তিশালী যোদ্ধা আর তার দলও ব্যাপক শক্তিশালী। তারা অনেক দেশ দখল করেছে। মমি ভিলেন একটা।
সেনাইজেল এল ব্রিটানিয়া: আরেকটি প্রতিপক্ষ চরিত্র। সে যে শুধু শক্তিশালী ত নয়। লেলুচের সাথে বুদ্ধিতেও মোকাবিলা করতে পারে।
বিশেষ দ্রষটব্য: যদি কেউ মনে করেন আমি স্পয়ল করে দিয়েছি। তাহলে চিন্তা করবেন না আমি শুধু MAL এর সারসংক্ষেপকে বড়ো করে লিখেছি আর টুকিটাকি তথ্য যা না দিলে হয়না তাই শুধু দিয়েছি।

মিউজিক:

এই আনিমের শুরুর আর শেষের গানগুলো যথেষ্ট ভালো। তবে আমার কাছে প্রথম ওপেনিং “COLORS” গানটা সবথেকে ভালো। অনেক পছন্দের গান একটা। তাছাড়া বাকিগুলোও ভালো আছে। গানের কথাগুলো অনেক সুন্দর আর অর্থবহ। আনিমে শেষ করার পর এই “COLORS” গানটা আরো অর্থপূর্ণ হয়ে উঠে।

ভয়েস অ্যাক্টিং:

কোড গিয়াস এমন একটা আনিমে যেটার সাব এবং ডাব দুটোই অসাধারণ। জাপানির ক্ষেত্রে এটা কিছু বলার নাই, প্রতিটা চরিত্রকেই অনেক সুন্দরভাবে ফুটিয়ে তুলতে পেরেছে। আর ইংরেজি ডাব তো অসাধারণ। এটা সাধারণ ডাবগুলোর থেকে অনেক ভালো আর চরিত্রগুলোকে সুন্দর ভাবে ফুটিয়ে তুলতে সক্ষম। যারা ডাব দেখেন চাইলেই দেখতে পারেন। এটাতে ডাব একটু বেশি মানায় কারণ মূল চরিত্র আর বেশিরভাগ চরিত্রই এখানে ইংরেজ। ডাব এ সুজাকুর ভয়েস অ্যাক্টিং সবথেকে ভালো লেগেছে। লেলুচ এর ভয়েস অ্যাক্টিংও অনেক ভালো। তবে জিরো সাজা অবস্থায় গলা আরেকটু ভারী হলে আরো ভালো হতো। বাকি চরিত্রগুলোর ভয়েস অ্যাক্টিং যথেষ্ট ভালই আছে।

আর্ট:

কোড গিয়াসের চরিত্রগুলোর আর নাইটমেয়ারগুলোর ডিজাইন করেছেন নারী শিল্পীদের একটি দল CLAMP. ডিজাইনগুলো অনেক মার্জিতপূর্ণ। শৌযো আনিমে এর মত ডিজাইন কিছুটা। যেহেতু এখানে রাজা বাদশার বিষয় আছে তাই এখানে রাজপুত্র আর রাজকন্যা আছে। সুন্দরী আর সুদর্শন অনেক চরিত্র পাওয়া যাবে। নাইটমেয়ারগুলোর ডিজাইন তো সেই। বিশেষ করে ল্যান্সেলট আর গুরেন এর ডিজাইন অনেক জোস।
উপসংহার: সব মিলিয়ে কোড গিয়াস বিভিন্ন জনরার সংমিশ্রণে তৈরি একটা মাস্টারপিস। এরকম আনিমে বিরল। এটার প্লট, পেসিং, চরিত্র, ওয়ার্ল্ড বিল্ডিং, অ্যানিমেশন, গান ইত্যাদি সবই অনেক ভালো। তবে সিজন ২ কিছুটা রাশ্ড মনে হয়েছে। আরো কয়েকটা পর্ব দিয়ে উপস্থাপন করলে একদম পারফেক্ট হতো। তাও এখানে অভিযোগের কিছু নাই। সিজন ২ এই কাহিনীর সমাপ্তি হয়। যখন এটা শেষ হয় তখন তা আমাকে মুগ্ধ করে দেয়। মন থেকে লেলুচের জন্য অনেক শ্রদ্ধা আসে। আমার ঠিক মনে নাই, আমি হয়তো স্যালুট করেছিলাম দেখার পর। এইটার সমাপ্তি ইতিহাসের সর্বশ্রেষ্ঠ সমাপ্তি মানা হয়। এখানেও অনেকের দ্বিমত আছে। দ্বিমত পৃথিবীর সব ক্ষেত্রেই থাকে। আনিমের জীবনে আমার অনেক ভালো একটা অভিজ্ঞতা ছিল কোড গিয়াস আর লেলুচ ভি ব্রিটানিয়া। লেলুচ এখনও আমার সবচেয়ে পছন্দের চরিত্র। যদি ভবিষ্যতে ১ এর থেকে নিচে নামে তাহলে হয়তো সর্বনিন্ম ২ নম্বরে যাবে। আমি এই আনিমে জীবনের শেষ পর্যন্ত মনে রাখবো। এটার শেষটা ভুলার মত না আমার জন্য।

যদি সময় থাকে আর যদি না থাকে তবে সময় বের করে দেখার চেষ্টা করবেন এই মনোমুগ্ধকর মাস্টারপিস আনিমেটা।
এত্ত বড়ো রিভিউ পড়ার জন্য অসংখ্য ধন্যবাদ❤️